---
title: Чайне навчання. 
subtitle: Знання і практика
author: Ву Де
description: Одним із перших чайних уроків, отриманих мною від учителя, як не парадоксально, стало те, що Чаю не можна навчитися на лекціях, з книг чи від учителів.
pubDate: 2024-05-11
posted: true
category: ["Ча Дао"]
---


Одним із перших чайних уроків, отриманих мною від учителя, як не парадоксально, стало те, що Чаю не можна навчитися на лекціях, з книг чи від учителів. “Чай – це дух. Він у деревах, у кожному листочку й у твоєму серці. Ти знаходиш його. Ти не навчаєшся йому.” У той день ця вагома істина посіялася в моєму серці. Вона десятиліттями продовжувала зростати й поширюватися далі за течією чайного Дао, часто всупереч роботі всього мого життя, присвяченій викладанню і публікації праць, як оця, і мета яких – ділитися чайною мудрістю з иншими. Я випив багато чашок у роздумах над питаннями, пов’язаними з ученням. “Якщо чай не є чимось таким, чим можна ділитися, то навіщо писати чи говорити про нього? І чим я тоді взагалі ділюся…” – я продовжую міркувати над цим постійно, із кожним чаюванням зазираючи все глибше. Ці питання наче квіти, що за сприятливих умов розпускаються на моєму дереві. Я вдячний за вчення, яке дає мені можливість навчатися, упокорювати й випробовувати себе, від чого я змушений рефлексувати й зростати, розвиваючи своє мислення і спосіб висловлювати його иншим.

Є багато чаш, вартих прозрінь, які мені не вдасться висловити навіть усіма словами світу. Проте я можу розповісти, для чого потрібні вчення і чим вони відрізняються від тренінгів. Учення даються, щоби служити нам натхненням і керівництвом. Ми прислухаємося до того, що вже резонує в наших серцях, і отримуємо мотивацію сіяти власне насіння, закладати свої сади, бо тільки так ми можемо живити себе. Якщо вдатися до иншої метафори, користуватися моїм ученням як своєю мудрістю – це наче рятуватися від холоду взимку, прийшовши до мене додому погрітися біля мого вогнища. Якийсь час це може діяти, та воно не замінить ваше власне й, що важливіше, не дасть змоги розпалити вогонь, з яким можна вижити будь-де. Учення мають надихати нас рубати свої власні дрова, набирати свою воду й кип’ятити свій чайник. Таке натхнення нагадує те, як ви берете іскру від мого полум’я і використовуєте її для розпалювання свого власного, щоби можна було пізнати природу вогню і навчитися підтримувати його. А втім, ці метафори не справджують надій, бо всі ми вже маємо Чай у своїх серцях. Нам не треба створювати чи робити його. Це не щось, чому ми навчаємося; це щось, що ми знаходимо.

Надихнувши на дослідження, вчення пропонують нам наставництво. Їхня практичність надає способи для навчання, указує на речі, які б ми не змогли помітити самі, і привчає нас до експериментів. Без методи плекання власної емпіричної мудрости ми не зайдемо далеко. Я б вісімдесят років тільки те й робив, що заварював чай, і не міг би осягнути й п’ятої частини від того, чого мене навчили. І це не через те, що про решту розповів мені мій учитель чи я прочитав у книзі. Це все тому, що мій учитель передав мені техніки, необхідні для самостійного дослідження та експериментування, а також для розвитку моєї власної чутливости. Він також указував на деякі речі на шляху, що звертали мою увагу на сліди на ньому, які б я сам ніколи не помітив, якби досліджував без його допомоги. Иншими словами, він не давав відповідей – він ставив мені правильні запитання.

Інформація суттєво відрізняється від навчання. Посібник із гри в хокей сам по собі не зробить із вас чудового гравця, так само як і книга про чай не розповість про чашу, від якої розкриваються почуття і зцілюється душа. Лікар-невролог може знати все про спосіб, яким мозок змушує пальці рухатися, але ж це не означає, що від того знання рухливість його пальців буде кращою за мою. А хтось здатний на таку моторність, хоч сам і гадки не має, чому і як. Натхнення і настанови, запропоновані книгою або вчителем, корисні лише в контексті активного навчання. Воно є тим, що робить чай живою практикою. Саме через нього чай стає справжнім.

У Дзені є одна приказка: "Я спалю сутри у своїй торбинці, та ті, що в моїх нутрощах, залишаться". Майже те саме казав і мій учитель про Чай. Факти, які ми носимо в торбі або навіть запам'ятовуємо, є мертвими. Вони не схожі на спонтанний, природний і живий прояв істини, яким є справжнє чаювання. Якщо вчення не надихають нас на навчання, вони втратили половину своєї сили. То як вони можуть вести нас, якщо ми не рухаємось? Збирати знання без тренувань – все одно, що збирати, вивчати й запам'ятовувати мапи, проте ніколи не вирушати в подорож. Якщо ми не вирушаємо в подорож, функція мапи ніколи не буде виконана. Ба більше, ми будемо в небезпеці переплутати карту з місцевістю. Якою б точною не була карта, вона ніколи не зможе відобразити місцевість.

Наш досвід завжди багатший і глибший за всі слова найкращих учених, які вони можуть виказати. Та й сам Усесвіт значно багатший і глибший, ніж ми можемо осягнути. Наприклад, учені стверджують, що вся райдуга випромінювання, яка доступна людському оку, становить лише 0,0035 відсотки електромагнітного спектру. Иншими словами, ми бачимо лише крихітну часточку того, що в ньому існує. Довжина хвилі, яку ми спостерігаємо – це те, що ми називаємо "видимим світлом", проте це не повна картина. Так само й наші ідеї, факти, збережені в словах, є часткою частки. Наш досвід здатний виходити далеко за межі того, що може охопити раціональний розум. І хоч ми й не можемо пережити все, ми можемо стати ним. Це тому, що Дао не є ані одним, ані двома. Коли ми відчуваємо зв'язок із реальністю поза межами поділів, які наш інтелект використовує для аналізу, розбиття і розділення світу на окремі частини задля полегшення розуміння, ми поєднуємося з цілим.

Існує вагома причина, чому мудреці використовували слово "Дао (道)" на позначення того великого цілого, що знаходиться поза межами нашого розуміння і нашого досвіду. Називаючи Космос "Шляхом", ми скорочуємо просту істину, що ціле є таким, яким воно є, тобто як воно є. Проте глибше Шлях також є і вченням, адже він указує нам лише на один спосіб, у який ми можемо "пізнати" Дао – через дотримування власного шляху, нашого власного дао, з маленької літери "д". Мудрець Лаодзи казав: "Я не знаю, як це назвати, тому називаю це "шляхом"”. Ми ніяк не можемо це назвати, адже наші слова й поняття не годні охопити досвід переживання цього, і воно назавжди залишаметься поза межами навіть досвіду. Проте досвід є його реальною частиною, а поняття ні, тому проживаючи шлях, ми живемо на великому Шляху. "Людина слідкує за Землею, Земля наслідує Всесвіт, Усесвіт дотримується Дао, і тільки Дао тримається самого себе".

