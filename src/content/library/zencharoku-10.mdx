---
title: Нотатки про дзенський чай
subtitle: (Дзентяроку)
subsubtitle: Східне місто
author: склав Дзякуан Сотаку
description: Переклад російською О.М. Ігнатовича, виконано за виданням «Тядо котен дзенсю» («Повна збірка класичних трактатів Шляху Чаю»)
image: "/src/assets/articles/ZenChaRoku.jpg"
pubDate: 2015-08-22
posted: false
category: ["Статті"]
---

**Зміст:**
<section style="padding-left: 1rem;">
1. [Зайняття чаєм виявляє суть Шляху дзену](/library/zencharoku/)
2. [Зайняття чайною справою](/library/zencharoku-2/)
3. [Дух (сутність) Чаю](/library/zencharoku-3/)
4. [Дух (сутність) начиння для Дзенського Чаю](/library/zencharoku-4/)
5. [Значення невигадливого (Вабі)](/library/zencharoku-5/)
6. [Зміни та варіяції в чайній справі](/library/zencharoku-6/)
7. [Значення «цінованого» (Сукі)](/library/zencharoku-7/)
8. [Значення «Росяної Землі»](/library/zencharoku-8/)
9. [Про «сутність» і «дію»](/library/zencharoku-9/)
10. Сутність «чаю без "гостя" і без "господаря"»
</section>

<p>&nbsp;</p>
### 10. Сенс «чаю без "гостя" і без "господаря"»

Якщо взяти чайне дійство без «гостя» і без «господаря», котрі лежать на дні великої таємниці Рікю, то з «Нотаток Намбо»[^1] випливає: «На дні великої таємниці лежить[^2] "біла росяна земля", єдинотакова[^3], де немає ніяких справ і думки спокійні. Цілковито розбиваються та відкидаються води, каміння, трави, дерева, хатинка-_соан_, усе начиння[^4]. Це — великий Шлях, який чітко передав великий мирянин Рікю. Ви повинні уважно ознайомитися з цим!» Проте це не «чай без "гостя" і без "господаря"». Якби чайне дійство було цілком розбито, Шлях Чаю би зруйнувався і повалився на землю. Все це для Чаю не має сенсу.

Якщо ми уважно поглянемо на рядок про розбивання та відкидання, то виявимо, що знак _му_ («без») у ньому знайшов місце. Ця фраза вказує на світські чаювання, які зазвичай проводяться. Далі. Хоча ми можемо спробувати зрозуміти цей рядок в тому сенсі, що після засвоєння десяти тисяч правил чайного дійства досягають самостійності в спрямовуванні своїх намірів, не бувши зв'язаними мірками, що передав учитель, то і в цьому випадку знак _му_ ще не знайде застосування. Далі. В отаких чайних дійствах, котрі носять назву «чай при снігу», «чай при квітах», «чай при місяці», «чай при вогнищі з хмизу», «чай у пам'ять за полеглими в бою», «чай при відправлянні на поле бою» та инші — так само немає нічого, що можна іменувати як «чай без "гостя" і без "господаря"». Це[^5] сприймають як приховане на дні великої таємниці, але причин ховати щось немає. Окрім того, це не дійство, яке вивчають після того, як цілком засвоїли все, що передав учитель.

Загалом кажучи, в «чаю без "гостя" і без "господаря"» немає якогось иншого[^6] мистецтва, це звичайне дійство Дзенського Чаю. Якщо в іменування чайного дійства не додали знак _му_, то це буде світський чай, який цілком потрапляє до категорії забавних жартів. Хоча у відомих маєтках такі чайні дійства і відбуваються, та якщо, наслідуючи вельможне панство, їх проводять незначні люди, в цих людях зрештою з'являється зухвальство. Вони руйнують свої тіла та втрачають власні будинки — до того призводять сходи цього Шляху. Тому, якщо увійдете до брами Дзенського Чаю, всіма силами треба дотримуватися його — коли пересуваєшся, стоїш, сидиш чи лежиш, цілковито прагнути здійснити цей задум,— до того, що позабудеш про свої здібності[^7]. Проте це зовсім не означає, що опинишся на дні таємниці. Далі. А як немає нічого, що відкриє та покаже результат долучення до Дзенського Чаю, залишається тільки, коли увійшов до «самадгі наслідування»[^8], чекати часу самовиявлення результату. Усі повинні знати, що в справжньому чаї, який відкриває рівень знання та бачення Будди, найвищу реальність[^9], суттю є накладання на те, що має образ «гостя» та «господаря», знака _му_[^10]. У «Нотатках про передавання лямпи»[^1] ми бачимо фразу: «У огнищі немає ані "гостя", ані "господаря"».

На цьому закінчується нарис про Дзенський Чай. За наявності подібного бажання прагніть дотримуватися Дзенського Чаю всіма силами.

---


[^1]: Із деякими недописками (на які ми вкажемо) та неточностями цитується фраза з дев'ятого розділу «Таємних переказів» (яп. «Хіцуден»), додатку до канонічних сімох розділів «Нотаток Намбо».

[^2]: У тексті «Таємних переказів»: «Великою таємницею є...» (Т Д, т. 4, с. 349).

[^3]: Як місце знайдення просвітління «росяна земля» має єдину, однорідну сутність, що відображає якість її субстрату («природи будди»),

[^4]: У тексті «Таємних переказів»: «Цілком розбиваються та відкидаються гори й води, трави та дерева, хатинка-соан, "гість" і "господар", усе начиння, правила й мірки» (Т Д, т. 4, с. 349).

[^5]: Тобто «чай без "гостя" і без "господаря"».

[^6]: Тобто особливого.

[^7]: Тобто власні особисті прилюбності, нахили, власну індивідуальність.

[^8]: Тобто занурившись у транс під час чайного дійства.

[^9]: Тобто те, що «природа будди» є єдиним безумовним субстратом усього сущого і, відповідно, істинною природою людини, що обіймається шляхом знайдення просвітління (власне, людина і «просвітлюється» до знання й бачення, що властиві будді).

[^10]: Таким чином, у «чаї без "гостя" і без "господаря"» прибирається протиставлення «безумовного» «умовному». «Господар», як правило, символізує «принцип» (яп. _рі_), деяку одвічну сутність буття, а «гість» — «справу» (яп. _дзі_), сам процес як деяку реальність, що розгортається. Проте, згідно ученням буддійських шкіл Махаяни, опозиція _рі_ — _дзі_ лише на око, зовнішня, і _рі_ іманентний усьому сущому та й, взагалі кажучи, не може існувати поза _дзі_ (Закінчений вираз ця доктрина набула в ученні школи Хваянь/Кеґон). Осягнення «єдинотаковості» _рі_ та _дзі_ є одним зі свідотств знайдення просвітління, оскільки обіймається справжня природа сущого. Саме тому атрибут _му_, тобто «без», і характерний для «справжнього чаю», за допомогою якого знаходять просвітління.

[^11]: Кит. «Джваньденлу». Життєписи 1701 чаньського манаха, написані в 1004 р. чаньським ченцем Даосюанєм. У творі відслідковується «передавання» чаньського вчення від семи будд минулого до китайського ченця Вен'і (885-958), засновника чаньської школи Фаянь. Проте фраза, що цитується автором «Нотаток», узята з іншого твору — четвертого сувою «Основ розуміння п'яти лямп» (кит. «Вуден хвейюань»), збірки життєписів чаньських ченців, що був упорядкований приблизно в той же час, що і «Нотатки про передавання лампи».

<p>&nbsp;</p>