---
title: Нотатки про дзенський чай
subtitle: (Дзентяроку)
subsubtitle: Східне місто
author: склав Дзякуан Сотаку
description: Переклад російською О.М. Ігнатовича, виконано за виданням «Тядо котен дзенсю» («Повна збірка класичних трактатів Шляху Чаю»)
image: "/src/assets/articles/ZenChaRoku.jpg"
pubDate: 2015-08-11
posted: false
category: ["Статті"]
---

**Зміст:**
<section style="padding-left: 1rem;">
1. [Зайняття чаєм виявляє суть Шляху дзену](/library/zencharoku/)
2. [Зайняття чайною справою](/library/zencharoku-2/)
3. [Дух (сутність) Чаю](/library/zencharoku-3/)
4. [Дух (сутність) начиння для Дзенського Чаю](/library/zencharoku-4/)
5. [Значення невигадливого (Вабі)](/library/zencharoku-5/)
6. Зміни та варіяції в чайній справі
7. [Значення «цінованого» (Сукі)](/library/zencharoku-7/)
8. [Значення «Росяної Землі»](/library/zencharoku-8/)
9. [Про «сутність» і «дію»](/library/zencharoku-9/)
10. [Сутність «чаю без "гостя" і без "господаря"»](/library/zencharoku-10/)
</section>

<p>&nbsp;</p>
### 6. Зміни та варіяції в чайній справі

В чайній справі має значення долучання до неї. В «Нотатках Намбо» ведеться: «Передавання вчителем правил розташування предметів начиння та проведення приготування чаю охоплює десять тисяч дрібниць, і неможливо обійтися без них, та коли запам'ятаєш базові правила, аж до самого таїнства інь і ян[^1], будеш вільний і незалежний від десяти тисяч змін, десяти тисяч варіяцій правил»[^2]. Отже, тут під змінами та варіяціями мається на увазі те, що, коли виходиш за межі базових правил, у той самий час будеш прихильним до цих правил. Проте це означає залежність від зазначених дій, попереднє їх обмірковування, і не відображає природнього характеру змін і варіяцій. Мій Шлях Чаю не такий. Дотримуючись природності моменту, не треба спрямовувати думки на базові правила — належить учиняти дії, не зупиняючи думки на змінах і варіяціях як таких; це і є дивовижним використанням змін і варіяцій. У світі відома «ґатха»[^3], яку приписують праведному Такуану:


<p align="right">_Чайне дійство від початку не має<br />твердо визначеного вигляду.<br />З однією думкою[^4], без внутрішніх сумнівів і свар<br />Будь у ладу тільки з ученням Неба!<br />Чи існують правила, чи не існують,<br />Нехай твої бажання завжди дотримуються змін,<br />головне в яких диво!_</p>


Цей вірш висловлює докорінне значення приготування чаю. Дійсно, якщо спиратися на останню фразу, будемо виконувати зміни та варіяції в правилах тільки при зіткненні з дивом, коли Шлях Чаю розглядається як диво і коли вшановують те, що не було виведено штучно. Коли ж застосовують навмисно виведене, роблене, розмірковане, то як би вправно не здійснювали попередньо обмірковані плани, вдаються до суб'єктивізму, сутність якого зовсім інша, ніж дивовижна якість природності. Зміни та варіяції породжуються природністю змін Ці Неба та Землі[^5]. Їх сприймає людське тіло і вільно використовує у власній життєвій активності. Таким чином, увійти в чайне дійство, виявляючи цей принцип, означає долучитися до творчої здібності Неба і довірити їй самого себе, відкинувши власні суб'єктивні знання; просунутися вперед і цілком визначити свої здібності, знаходячись у порожнечі, заспокоєності та чистоті[^6].

У Дзенському чаї мало специфічних понять, і немає сенсу проводити такі чаювання як якесь таємне дійство. Якщо, бажаючи долучитися до чаю тої назви[^7], займеш увесь вільний час засвоєнням нотаток[^8], то не досягнеш справжнього Шляху Дзенського Чаю, і коли ж у такому випадку прийдеш до дива змін? Якщо ж будеш оберігати справжній образ тільки Дзенського Чаю, то і сам прийдеш до дива змін.

---


[^1]: Тобто дізнатися також про розташування начиння у відповідності з ув'язуванням функцій і місць розташування різних предметів з принципами інь та ян.

[^2]: Доволі вільне переповідання із додаткової частини трактату «Намбороку», що не увійшов до канонічних сімох розділів цього твору.

[^3]: Буддійській вірш, у більш широкому розумінні, вірш, який був написаний буддійською духовною особою.

[^4]: Тобто без «розкидання» думок по різних об'єктах, а із зосередженням їх на чайному дійстві.

[^5]: Маються на увазі внутрішні зміни Неба і Землі (та, ширше, всього Всесвіту), які не відображаються на їхньому зверхньому образі і тому не сприймаються оком та іншими органами чуття.

[^6]: Стан, до якого повинен прагнути буддист і, зокрема, адепти дзенбуддизму. «Порожнеча» — важливіше поняття філософії буддизму махаяни, що вказує на відсутність власної «природи», «суття» у якихось поодиноких істот. У даному випадку мається на увазі, що людина, яка знаходиться в подібному стані, осягнула умовну реальність власного «я» і відчула свою справжню природу — «природу будди». «Заспокоєність» — відсутність якихось бажань, що спрямовані на світські справи, тобто відчуженість у буддійському розумінні слова. «Чистота» — незатьмареність якимись пороками та чистота роздумів (єдиний об'єкт бажань і думок — знайдення просвітління).

[^7]: Тобто Дзенського чаю.

[^8]: Ведеться про різні учбові посібники з правилами проведення чайної церемонії. Для дзенбуддизму взагалі характерно дуже негативне ставлення до письмових текстів, як до засобів пізнання будь-яких «таємних» істин Будди.

<p>&nbsp;</p>